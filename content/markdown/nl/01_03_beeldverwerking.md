---
title: Patroonherkenning en Beeldverwerking
author: Rutger van Koert
type: page
---
Onze grootste expertise op het gebied van beeldbewerking ligt bij het creëren van doorzoekbare full-text transcripten van zowel handgeschreven manuscripten als gedrukte bronnen. We hebben niet alleen ervaring in tekstherkenning, maar ook in het analyseren van visuele kenmerken van documenten. Daarmee dragen we bij aan andere onderzoekstaken, zoals het bepalen van auteurschap, het dateren en lokaliseren waar een tekst is geschreven, het identificeren van entiteiten als personen, plaatsen en data in een tekst, en het classificeren van afbeeldingen.

Bij het converteren van ingescande pagina's met getypte of geprinte tekst naar machineleesbare tekst (OCR) maken we vaak gebruik van open source-software als Tesseract, in combinatie met onze eigen op maat gemaakt pre- en postprocessing methoden. In het geval van handgeschreven manuscripten (HTR) maken we ook gebruik van commerciële software (zoals Transkribus). Voor sommige onderzoeksprojecten is het echter belangrijk om volledige controle over alle delen van de HTR-pijplijn te hebben, van lay-out analyse tot spellingcorrectie. Hiervoor hebben wij een eigen, open source, op machinelearning gebaseerde HTR-pijplijn ontwikkeld. Loghi wordt momenteel gebruikt door het Nationaal Archief en het door NWO gefinanceerde project Globalise om miljoenen handgeschreven manuscriptpagina's uit de zestiende tot achttiende eeuw te transcriberen. Naast Loghi hebben we een set open source tools ontwikkeld die onderzoekers helpen bij het automatisch classificeren en clusteren van verschillende typen documenten (zoals testamenten, contracten, brieven) op basis van hun layout en structuur, en bij het zoeken op basis van visueel vergelijkbare onderdelen van een document, zoals watermerken, briefhoofden of familiewapens.

### Contact
images@di.huc.knaw.nl

### Verwante Onderzoeksprojecten

+ [Republic]https://republic.huygens.knaw.nl/ (2019-2023)
Digitale ontsluiting van de resoluties van de Staten Generaal van 1576 tot en met 1796. Deze deels handgeschreven, deels geprinte documenten tonen de vorming van de Republiek der Zeven Verenigde Nederlanden.
+ [Globalise]https://globalise.huygens.knaw.nl/ (2021-2026)
Digitale infrastructuur waarin de belangrijkste reeks VOC-rapporten voor geavanceerde nieuwe onderzoeksmethoden kunnen worden ontsloten. De infrastructuur maakt de documenten niet alleen doorzoekbaar, maar ook onderzoekbaar.
+ [TRIADO]https://www.oorlogsbronnen.nl/nieuws/project-tribunaalarchieven-als-digitale-onderzoeksfaciliteit-triado  (2017-2019)
In het project Tribunaalarchieven als digitale onderzoeksfaciliteit (TRIADO) zijn aan de hand van concrete onderzoeksvragen methoden verkend om het meest geraadpleegde Tweede Wereldoorlog-archief van Nederland, het Centraal Archief Bijzondere Rechtspleging (CABR), digitaal beter doorzoekbaar te maken.
+ [Digital Forensics]https://www.huygens.knaw.nl/projecten/digital-forensics-for-historical-documents/ (2018-2021)
In één digitale omgeving zijn forensische en paleografische methode voor handschriftanalyse gecombineerd.

### Software en Data


### Publicaties en Presentaties

n.v.t.
